<img src="https://user-images.githubusercontent.com/1140626/118179053-109e2c80-b435-11eb-9400-e960efecc284.png" alt="drawing" width="200" align="right"/>
Věděli jste, že se slovo "budova" vyskytuje v zákonech v různých významech? Např. v [Katastrálním zákoně](https://www.zakonyprolidi.cz/cs/2013-256#p2-1-l) zahrnuje i nevyhřívané objekty, zatímco v [Zákoně o hospodaření energií](https://www.zakonyprolidi.cz/cs/2000-406#p2-1-p) nikoliv. A když se poté dostanete k datové sadě o budovách (např. v [NKOD](https://data.gov.cz/datov%C3%A9-sady?dotaz=budovy)) nevíte, o kterých budovách ta datová sada je. A nejedná se jen o vás - neví to ani vyhledávač datových sad, takže Vám nemůže pomoci vybrat datovou sadu přesně dle vaší potřeby.

A to je jeden z důvodů existence sémantického slovníku pojmů - jedná se o znalostní graf v jehož uzlech jsou _pojmy_. Takový _pojem_ si představme jako slovo nebo sousloví, ke kterému je připojeno množství synonym, nejvýše jedna definice a zdroj této definice. Takové uzly jsou mnohem jednoznačnější než slova samotná. A aby pojmům rozuměl i stroj, jsou uzly navzájem propojeny významovými vztahy (třeba "Budova" je speciální případ "Stavby" - ano i v tomto případě se jedná o pojmy, ne o slova, ale definici, synonyma a zdroje neuvádíme), které umožňují odvozovat vlastnosti těchto pojmů a kontrolovat, že pojmy nejsou ve vzájemném rozporu.
## Jak se dá SSP použít?

Když vytváříte data pomocí [otevřených formálních norem](https://opendata.gov.cz/otev%C5%99en%C3%A9-form%C3%A1ln%C3%AD-normy:start) (OFN), jsou jednotlivé datové typy a atributy ve skutečnosti reprezentovány pojmy z SSP. Např. OFN [Lidé a osoby](https://ofn.gov.cz/lid%C3%A9-a-osoby/2020-07-01/) definuje datovou strukturu pro popis osob. Vytvoříte-li záznam o osobě, bude se tím rozumět osoba ve smyslu [Zákona o základních registrech](https://www.zakonyprolidi.cz/cs/2009-111#p25), která bude reprezentována jako pojem [Osoba (Zákon o základních registrech)](https://slovník.gov.cz/legislativní/sbírka/111/2009/pojem/osoba). Ten má svojí lidsky čitelnou a strojově čitelnou reprezentaci a umožní tak uživatelům vašich dat tato data lépe nalézt, porozumět jim a integrovat do svých aplikací.

Využití je ovšem mnohem širší - formální vazby v SSP umožňují třeba kontrolovat, jak jsou pojmy napříč legislativou používány konzistentně. A dokonce - formální jazyky, ve kterých je sémantický slovník pojmů vyjádřen umožňují využít stejný aparát na tvorbu konceptuálních datových modelů (např. pro popis [datové architektury veřejné správy](https://archi.gov.cz/nar-dokument:architektonicke_uloziste_a_nastroj)), a to ve strojově čitelné podobě a s vazbou na legislativu. 

## Na jakých technologiích je SSP postaven?

SSP je zveřejněn jako propojená data a je založen na standardech sémantického webu [RDF](https://www.w3.org/TR/rdf11-primer/), [RDFS](https://www.w3.org/TR/rdf-schema/), [OWL](https://www.w3.org/TR/owl2-overview/). Validaci slovníku provádíme pomocí [SHACL](https://www.w3.org/TR/shacl/), dotazujeme se do něj pomocí [SPARQL](https://www.w3.org/TR/sparql11-query/).

Metodicky SSP vychází ze základní ontologie [Unified Foundational Ontology](https://research.utwente.nl/files/6042428/thesis_Guizzardi.pdf) (UFO), kterou dále rozšiřuje, specializuje a interpretuje v kontextu veřejné správy ČR.

## Zaujalo mě to, jak mám dál postupovat?

Můžete si prostudovat [Koncepci sémantického slovníku pojmů](https://opendata.gov.cz/_media/dokumenty:s%C3%A9mantick%C3%BD-slovn%C3%ADk-pojm%C5%AF:c1v2d1_n%C3%A1vrh_koncepce_s%C3%A9mantick%C3%A9ho_slovn%C3%ADku_pojm%C5%AF.pdf). Jedná se sice o starší dokument, ale popisuje hlavní principy a architektonická rozhodnutí, které jsou stále platné.

Můžete:
* si [prohlédnout pojmy v publikovaných slovnících](https://slovník.gov.cz/prohlížíme/#/public/vocabularies)
* se podívat třeba na pojem [Osoba (Zákon o základních registrech)](https://slovník.gov.cz/legislativní/sbírka/111/2009/pojem/osoba) a od něj začít prozkoumávat další pojmy sémantického slovníku, které s ním jsou propojeny vztahy,
* si pohrát s [SPARQL endpointem](https://slovník.gov.cz/sparql), ve kterém je vždy aktuální verze slovníku dostupná,
* prohlédnout slovník pomocí [staršího facetového prohlížeče](https://slovník.gov.cz/prohlížeč) - na jehož nové verzi pracujeme.

Kontaktujte nás:
* [zeptejte se/vytvořte bug report](https://github.com/opendata-mvcr/ssp/issues)

----
Tato stránka je udržována v rámci projektu OPZ č. [CZ.03.4.74/0.0/0.0/15_025/0013983](https://esf2014.esfcr.cz/PublicPortal/Views/Projekty/Public/ProjektDetailPublicPage.aspx?action=get&datovySkladId=F5E162B2-15EC-4BBE-9ABD-066388F3D412).
![image]({{ site.baseurl }}/opz_logo.a20771c7.svg){: .galleryThumb}
